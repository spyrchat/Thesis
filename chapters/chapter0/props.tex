\section*{Ευχαριστίες}
\phantomsection
\addcontentsline{toc}{section}{Ευχαριστίες}

Η παρούσα διπλωματική εργασία αποτελεί το επιστέγασμα της ακαδημαϊκής μου πορείας. Μέσα από αυτήν επιδιώκω να ξεδιπλώσω τις ιδέες μου και να τις παρουσιάσω με την επιστημονική μέθοδο, όπως μου δίδαξαν όλα αυτά τα χρόνια οι καθηγητές μου. Η επιτυχής ολοκλήρωση της εργασίας συνιστά ένα μεγάλο ορόσημο στη ζωή μου. Μπορώ πλέον να κυνηγήσω τους επόμενους στόχους μου με θάρρος, αξιοπρέπεια και πολύτιμες γνώσεις, εκφράζοντας παράλληλα την ειλικρινή μου ευγνωμοσύνη προς όλους όσους με στήριξαν σε αυτή την όμορφη, και ενίοτε δύσκολη, διαδρομή.

Πρωτίστως, θα ήθελα να εκφράσω την ευγνωμοσύνη και την εκτίμηση μου προς τον επιβλέποντα καθηγητή μου, Ανδρέα Συμεωνίδη, για την καθοδήγηση και τη στήριξή του καθ’ όλη τη διάρκεια της εκπόνησης.

Ιδιαίτερες ευχαριστίες οφείλω στη NET2GRID και ειδικότερα στους Δημήτριο Δούκα και Νικόλαο Βιρτσιώνη, χάρη στους οποίους είχα την ευκαιρία να ασχοληθώ με το συγκεκριμένο θέμα.

Από καρδιάς εκφράζω την απεριόριστη αγάπη και εκτίμησή μου προς τους γονείς μου, την Άννα και τον Νικόλαο, για τη στήριξη και την αγάπη τους όλα αυτά τα χρόνια. Ένα μεγάλο ευχαριστώ αξίζει επίσης στα υπόλοιπα μέλη της οικογένειάς μου, τον Παναγιώτη, την Κατερίνα και την Ευαγγελία, για την αμέριστη αγάπη τους, τη συνεχή ενθάρρυνση και τη χαρά που μου προσφέρουν καθημερινά. Ιδιαίτερη μνεία οφείλω στον παππού μου, τον Σπύρο, ο οποίος υπήρξε για εμένα πρότυπο επιστήμονα και ανθρώπου, εμπνέοντάς με με το ήθος και τη συνέπειά του.

Οι φίλοι μου, που έχω την τύχη να είναι πολλοί και ξεχωριστοί, στάθηκαν δίπλα μου σε κάθε βήμα, και τους ευχαριστώ ολόψυχα.

Τέλος, αφιερώνω την παρούσα εργασία στην κοπέλα μου, τη Μαρία, για την πίστη της σε εμένα και στις ικανότητές μου, την ατελείωτη υποστήριξή της και τη μοναδική της ικανότητα να με εμπνέει. Της εύχομαι «να φτάσει εκεί όπου νομίζει ότι δεν μπορεί».
